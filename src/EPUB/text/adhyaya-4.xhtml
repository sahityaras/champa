<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>अध्याय ४</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>अध्याय ४</b></span></div>
<p>पर्सिपल्ट बिहानदेखिन् घरमा अलि खलबल मच्चिन लाग्यो— 
रामकान्त किन घर आएनन् ? साथीभाइहरूकहाँ खबर पठाइयो । कतै 
कसैको दक्षिणकालीमा जाने कार्यक्रम थिएन । सब जना ताजुबी प्रकट 
गर्दथे, "के रामकान्त घरमा छैन ?…"
</p><p>आखिर सुस्तसुस्त यथार्थ कुरा खुल्न गयो । रामकान्त 
अवश्यमेव भागेर बेतत्ता भएका थिए । चम्पाले पाँचौं दिनका दिन 
आफूलाई लेखिएको पत्र फेला पारिन्, जसमा तल लेखिएबमोजिमका 
शब्दहरु भरिएका थिए—
</p><p>"चम्पा ! मलाई ईश्वरको प्रेरणा यस्तै भयो । म तिमीबाट 
डराएर भागिरहेछु । तिमी भयानक वस्तु छ्यौ । पहिले त म तिमीमा 
होमिऊँ भनेजस्तो लाग्दथ्यो तर म बाँच्न चाहन्छु । म मर्न चाहन्नँ । 
तिमी मेरी मृत्यु हौ । यो पत्र तिम्रो हातमा कुनै दिन जरुर 
पर्नेछ । पढ्दा तिमी दुःखित हुनेछ्यौ । तर तिमी विचार गर कि 
मलाई स्त्री विष छ । म अभागी टी.बी.को शिकार छु । निको भएजस्तो 
मात्र छ । कति जना निको भएर स्त्रीको संसर्गले मरेका छन् । 
चम्पा ! तिमी मलाई माफ गर । म तिम्रो ज्वाला, पवित्र सुन्दर ज्वालामा 
होमिएर शीघ्र मर्न चाहन्नँ ।
</p><p>म जान्दछु म तिम्रो निम्ति अयोग्य छु । सन्तान उत्पादनको 
लागि मेरो योग्यता खराब योग्यता छ । एक ता मनुष्यजातिमा कमजोर, 
कीटाणुयुक्त पैदावारी गर्नु, अर्कोतिर आत्मध्वंस, तेस्रोतर्फ 
तिमीलाई दुःखी बनाउनु । म यी तीनै कामबाट आफूलाई अलग राख्न 
चाहन्छु । सन्तान भए पनि म तिनलाई रक्षा गर्न बाँचिरहने छैनँ । 
पालन गर्न सामर्थ्यशील जीवन जिउन सक्नेछैनँ । तिमी एक परी छ्यौ । 
म तिम्रो लायक थिइनँ । म आफ्नो न्यूनतामा सचेत छु । तिम्रो 
बैँस ज्वलन्त छ । तिमी एक मोहिनी अवतार छ्यौ तर हाम्रो बिहा 
हुन जानु एक परम अभाग थियो । हाम्रो भविष्य यस्तो होला भन्ने 
दुवैतर्फको सपना थिएन । अब हाम्रो दाम्पत्यजीवनको निमित्त <span/>झारातिराइ माग्नुभन्दा आत्मवचन या छायाँ, बोक्रो माग्नुभन्दा त्यसको 
आशा छाड्नु नै मलाई ज्यादा बेस लाग्यो । किन परालको त्यान्द्रोमा 
झुन्डिनु जब हामी दुबै जान्दछौँ कि यो पिटिक्क चुँडिन्छ ? अफसोस ! 
हामी ब्रह्माणवर्गमा विवाहविच्छेद छैन ।
</p><p>म तिम्रो रूपको मनमनको पुजारी थिएँ । जीवन–पुष्प तिम्रो 
पदमा समर्पण गर्न इच्छा राख्तथेँ । तर अचानक यस्तो पर्न आयो । 
यो न मेरो दोष हो न तिम्रो । मेरो रोगको शिकार अझ तिमी 
हुन आयौ । हाम्रो जीवनमा प्रेम शुरु हुनुभन्दा अगाडि मृत्युको 
आरम्भ भयो । म तिमीजस्तो प्रकृतिले सुसज्जित सुकुमारी उर्वरा 
बैँसलाई स्पर्श गर्न चाहन्नँ किनकि यो अनैतिक कर्म हो । म 
तिम्रो आत्मालाई दुःख दिने र धापमा गाड्ने क्रियाबाट पापको 
डरले पन्सिन्छु ।
</p><p>म चिरकाल जीवित रहेँ भने पनि तिम्रो रहनेछैनँ ।
</p><p>मैले तिमीलाई हृदयपटबाट निमिट्यान्न मेट्नको लागि यो 
विश्वभ्रमणका निम्ति प्रस्थान गरेको हुँ । तिमी नरोए ! तर तिमी 
व्यक्तित्व हासिल गरेर आफ्नो जीवनको बाटो (समाज र बोक्रे 
धर्मविरुद्धमा) ठिक गर्ने उपाय सोचे । तिम्रो निमित्त पुरुष म होइन । 
पुरुष आर्कै कतै जन्मिएको जरुर होला… ।
</p><p>मैतिदेवी<br/>१ वैशाख १९२६...
</p>
<div style="text-align:right;">
<p>तिम्रो कोही पनि नाहीँ<br/>श्री रामकान्त अधिकारी"
</p>
</div>
<p>यस पत्रलाई पढेर चम्पालाई एक किसिमको अनौठो जिल्म 
जिल्ला भएजस्तो लाग्यो जस्तो विदेशी मुलुकमा हराएकी अबलालाई 
लाग्छ । अब उनी बुझ्न सक्तिनथिन् बिहा गरेर दिएको घर आफ्नो थियो 
कि थिएन ? ती स्वामीदेवले आफूलाई त्याग गरेका थिए ? उनी यहाँ 
बस्नु उचित थियो कि थिएन ? उनको यसमा अधिकार थियो कि थिएन ? 
उनलाई एकछिन बेसरी रुन मन लाग्यो आफ्नो लाचारीउपर, आफ्नो 
कुइरोमय भविष्यउपर । आफ्नो यता न उताउपर । के उनी कसैकी 
थिइनन् त ? के उनी विश्वद्वारा निन्दित व्यक्त वस्तु थिइन् ?
</p><p>उनले पत्रका सब कुराहरुको स्पष्ट अर्थ बुझ्न सकिनन् । <span/>"शायद रोगी भएकोले स्त्रीसँग फसे मरिन्छ भनेर भाग्या होला, जोगी 
भा होला अब । एक वचन त बोल्नुपर्थ्यो हामीसँग पनि ?… कसरी 
छोड्न सक्नु ! कति निठुरी ढुङ्गा हुँदा रहेछन् पुरुष ?" अब 
उनको सहारा खै ? उनलाई पाल्ने को ? हेर्ने को ? हाँगा काटिएको 
लहराजस्तो जगत्‌का हावा–आँधीमा उनको के दशा हुने अब ? …, 
उनी बराबर रुन लागिन् । चौपट्ट चित्त दुख्यो । "यसरी अवहेलित हुनु, 
आह ! मैले के गरेकी थिएँ र ? के बिराएकी थिएँ र ?" हामी यिनका 
आँसुको विश्लेषण पूरा तवरले गर्न सक्तैनौँ, तर चम्पालाई 
निसास्सिएजस्तो लाग्यो । रुन मन लाग्यो । उनले भन्न सकिनन् किन ? 
यो पत्र अरूलाई देखाउन लायक सम्झिनन् । भागेको पक्का रहेछ 
अब । "सँन्यासी या जोगी भा होला ! कसले के भन्या थियो र ? कसले 
छुनु भन्या थियो र ? अनैतिक कर्म भए घरवैरागी हुन कल्ले 
छेक्या थियो र ?" इत्यादि ।
</p><p>चम्पाको दयाले उसतर्फ पुरुषको हृदयको महती एकान्त 
वेदनाको एकरत्ती छेउ पक्रन सक्तैनथ्यो । उनी सम्झिन्थिन् कि स्त्री 
त्याग गरेर जोगी बन्न गए । उनको हृदयमा कुनै कोमल भाव थिएन । 
फुस्रा हुनेहरूको त कति पनि हिसी हुँदैन । त्यसै जर्जर्ती परेका, 
अरिमठे मोराहरू दया भए पो मान्छे ! ती पशुपतिमा नागा भएर धुनी 
जगाउने मोराहरू पनि त्यस्तै हुँदै हुन् । तिनीहरू पनि त एक–एक 
सुवासिनी रुवाएर घरबाट निस्क्या होलान् नि... दया हुन्छ र दिलका जोगी 
भएर मात्र ? … मान्छे त्यसै स्वर्ग जान खोज्दछन् ।
</p><p>दुवैतर्फ भाले तथा पोथीमा स्वार्थका भावनाहरु प्रधान थिए 
विशेषतया यसकारणले कि तिनीहरुमा एक बलिवेदीमा आत्मआहुतिमा 
परस्पर प्रदर्शन गरिने मिठासको अब अवकाश बाँकी थिएन । भालेले 
तीव्र वेदनाले प्रस्थान गरेको थियो नैतिक तत्वका लागिसमेत । 
पोथी त्यस प्रस्थानको निन्दा गर्दथी । साथसाथै र आफ्नो निस्सहायता 
तथा जीवनप्रयोजनको आपूर्तिको चेतनाले दुःखित थिई— हतियार 
हराएका योद्धाहरूझैं जो सङ्ग्रामका क्षेत्रमा आफ्नो बलियो हातबाट 
विजयास्त्र चट्ट फुत्केर नभेटिने ठाउँमा उडेर पुगेको पाउँछन् । 
अस्तु !
</p>
<div class="__nop wst-nop"/>
<p> <span/>चम्पाले अरूहरूलाई पनि आफूले बुझेका कुराको सङ्केत 
दिइन् । दुई–चार रोज, हप्ता, पक्ष, एक मास खोजतलासमा बिते । 
अर्को महिना चिठीको प्रतिक्षामा व्यर्थ तीस पङ्खमा उडेर पश्चिम 
गयो । त्यसपछि केवल निराशाले रामकान्त अधिकारीको मैतिदेवीको 
घरमा बास गर्न थाल्यो । त्यस सुनौला पिँजराबाट एक बोल्दो, 
गम्किँदो चिडिया विशाल विश्ववनमा फुका उडान लिएर आक्कासिएर गएको 
थियो ।
</p><p>त्यसपछि चम्पाको घरेलु जीवनमा अनेक कठिनाइहरू उपस्थित 
भए । उनी साराका अगाडि निरस्त्र योद्धाजस्ती भइन् । सबकी हास्यपात्रा 
हुन्थिन् उनी । सानो कुरामा पनि खिसिक्क हाँसिदिने माहिली ज्येठानी 
… चुनु ।
</p><p>"आज शनिश्चरबार होइन ?"
</p><p>"खूँ… खूँ… खूँ… खूँ !"
</p><p>"कत्रो खूँ… खूँ… खूँ… खूँ त ? खुनै चुस्लाजस्तो बा 
हाँसो तिनीहरुको ! अरू पर्‍या देखे खूब दाँत बजाउँछन् । खाडलमा 
पर्‍या देखे त ब्वाँसो हाँस्या जस्तो हाँसिरहँदा होलान् दिनभरि, 
कुन्नी ? आइतबार भन्न पनि नहुने !…
</p><p>सासू पनि मानो पोइलाई निकाल्ने यही हो भनेजस्तो गर्ने 
घोरमुखा !…
</p><p>"तँ आएदेखिन् खूब लच्छिन् लागिरहेछ घरमा । मेरो कान्छो 
छोरालाई रोग लाग्यो तँ आएदेखि । तैँले नै गरेर ऊ घरबाट 
वैराग्यले निक्ल्यो । राम्रो छ तेरो चालामाला ? कान्छुलाई निकाल्न 
भित्र पसेकी सेती बिराली । बस ! त्यसका साथ झन् ऊ नै पो रुन 
थाल्ने, ए !"
</p><p>"चालामाला ?... कठेनी, पहाडिनीले राम्ररी हाँस्या, खेल्या, चल्या 
देख्न हुन्छ र ? नाक चलाई रे ! भौँ बङ्ग्याई रे ! त्यस्तो पनि 
हो ? पनेला चोली लगाउने सासू ता नपरोस् बा कसैलाई ! 
एकआँठे कपाल बाट्दै थिइन् ल अस्तिसम्म । शुद्ध कठेनी । रेशम 
लगाएर, सलम लाएर ऐना हेरी रे ! त्यस्तो पनि भन्ने कुरा हो कतै ? 
कस्तो असभ्य घर छिः ! जिभ्रो ता भो, गाईको के खस्रो होला र ? <span/>अघिल्लो जनममा बाघिनी थिइन् कि भालुनी, कुन्नी ?"
</p><p>सासू–बुहारीको कथा घरेलु दैनिक उपन्यासको रूपमा यथार्थ 
दर्शन सबले गरेकै छन् । यथार्थको अनुभव नै साहित्यभन्दा राम्रो 
हुन्छ । यो जुगान्तर चलिआएको वैमनस्य मनोवैज्ञानिकहरूले परीक्षण 
गर्दा यौनभावको प्रतियोगितामा आखिरी बैठान बसाएका छन् । 
बिनाछोराकी बुहारी घरकी कसिङ्गर देखिन्छे… विधवा, होस् या 
सधवा होस् । छोरीको व्यक्तित्वको कब्जा र प्रभावले गर्दा सासूनामक 
उग्र जलको बाढीलाई किनाराबद्ध गरिदिन्छ; तर सब सासूहरू खहरे भएर 
गड्कन्छन् त्यस बेला जुन बेला घरमा छोरो हुँदैन । नियन्त्रित 
सौतेनी… भावना शायद त्यस स्नेहकी अति धनीउपर खत्तिन जान्छ जो 
बेहतियार अकेली रहन्छे । त्यस बेला देवरानी, ज्येठानीका बलले 
समेत सासूको सम्राज्यधिकारको दावा पोषण गर्न थाल्दछन् ।
</p><p>चम्पालाई घर टिकिसक्नुको भएन । "कस्तो घर ! कुरा फाँड्या 
छन् फाँड्या छन् । कस्ता सुवासिनीमान्छेहरु छिः … एउटा बाजे 
आँखामा हाले पनि नबिझाउँनेजस्ता नभा भे त भो !"
</p><p>चम्पाको जीवनस्वप्न, स्वर्णमहल हावामा बेपत्ता थियो । उनलाई 
एक आशा थिएन, एक भरोस । बैंस गुनकेशरी, लाहुरे, सुनगाभाझैँ 
फुल्यो । तर केको लागि ? रुन, च्याँट्ठिन, बोक्सी लाग्छ, बुहार्तन 
खान ।
</p><p>"जीवन भन्या खै ?" उनले विचार गर्न थालिन्— "खै जीवन ? 
के छानामनि बास गर्नु चिथरसान् र कोपरसन्‌को नाम जीवन हो ? 
हामी किन जन्म्यौँ ?" चम्पाले यस वातावरणमा व्यक्तित्वको विकास हुने 
तत्वहरु अझ प्राम्भरिक तवरले पनि हासिल गर्न पाएकी थिइनन्, बिचरी ! 
साथी कोही थिएनन् । उनको व्यक्तित्वको चेत गुणको विशेषताको 
चेत भएको गुण मनुष्यको मूर्तिझैँ आफूउपरका नियन्त्रित 
अधिकारीवर्गविरुद्ध बागी फटाफटाइ लिन खोन्थ्यो, जो हामीहरू 
अन्यायपूर्वक तल थिचिएका छौँ भन्ने चैतन्य अन्तरहृदयमा राख्तछन् । 
यो सहानुभूतिहीन घरेलु जीवन ? बोकाबाख्राहरू साथसाथ राखिँदा 
मनोरञ्जक सिँगौरी लडाइँ गर्छन् । त्यसमा द्वेषता छैन ?…
</p><p>चिमट, विष छदाइ, कोट्याइ, हलेदा कोट्याइ, छेड, रुवाइ, <span/>खिसीटेप्ली के हामी यत्ति चिजका निमित्त जन्मिएका छौँ त ?
</p><p>चम्पाको व्यक्तित्वले आफ्नो गृह नामको जेलखानाको बन्द 
उकुसमुकुसीबाट आत्मविस्तारको क्षेत्र क्रमशः खोजी गर्न लाग्यो 
उनलाई घर टिकिसक्नु भएन । एक दिन चम्पा कुनै माइतबाट भेट्न 
आएको मानिससँग कुरा गर्न लागेकी थिइन् । सासूले उनको हँसाइ, 
चलाइ इत्यादिबाट उनको चालचलनको टीकाटिप्पणी गर्न थालिन् ।
</p><p>"यो नचिनेकी हो र ! यो बेस्से हुन्छे, बेस्से !"
</p><p>चम्पाको हृदय विदीर्ण भयो, यति काइदासँग धर्म सम्झ्यो 
त्यसको लागि जो आफूलाई "तिम्रो कोही होइन" भनेर त्याग गरेर 
एक वचनबिना विदेशिन्छ । उनले सहेको, भोगेको कसले देख्यो ? 
यति गर्दागर्दै ज्येठानी छिमेकीहरूका अगाडि बेस्से हुन्छे ! "बेस्से 
हुन मन लाग्या भए कस्ले छेक्न आउँथ्यो त कसलाई ? कतिका 
छोरीबुहारी चोखै रहेका छन् संसारमा त ? … गुन गर्‍यो भकुन 
थापा… कस्तो मुखाले घोरमुखाहरू !…"
</p><p>घर त्यसको नाम हुँदैन जहाँ आफ्नो मालिक्याइँको सम्भावना 
न्यूनतम मात्रामा पनि छैन । पारिवारिक जीवनको माने तब शुरु हुन्छ 
जब बुहारीले मातृत्वको आरम्भ गर्दछे । तर चम्पालाई कुनै 
किसिमको प्राकृतिक या अरू दावा घर नामको विदेशतर्फ लगाउने 
अवकाश दिइएको थिएन ।
</p><p>उनको हृदयले तीव्र वेदनाको स्वरमा उद्गार गर्न लाग्यो । 
"हाय ! अभागिनी चम्पा ! खै तेरो घर ! यत्रो संसारमा तेरो को छ ?"
</p><p>चम्पालाई घरतर्फ झन्झन् वैराग्य लाग्दै गयो । उनी 
बोल्नचाल्नसम्म पनि छाड्दै गइन् । कृष्णको पूजातिर ज्यादा ध्यान 
दिन्थिन् । उनलाई अरू आश्रय या अरू कुनै पक्रिने हाँगो दिइएको 
थिएन । यौनभाव परम पूजनीय भए तिनको आदर्श आश्रयस्थान जसलाई 
हामी कृष्णजी भन्छौँ सब स्त्रीजातिका परमेश्वर तथा स्वर्ग मात्र होइनन् 
कि सब दबाबमा रहेका अन्तरव्यापारका आच्छन्न प्रकाशनका दिव्य मार्गसमेत 
छन् । ज्यादाजसो ती स्त्रीहरु श्रीकृष्णतर्फ ज्यादा भक्ति गर्न प्रवृत्त 
रहन्छन् जसमा सामाजिक या घरेलु घटनाले तथा औद्योगिक कर्मका 
अभावले, आत्मप्रकाशनको बाटो सबभन्दा साङ्ग्रा रहन्छन् । निरोधक <span/>कुलो श्रीकृष्ण चाम्पाका निमित्त दिनदिनै फैलिँदै, भरिँदै जान लागे 
र तिनका स्रोतमा प्रशस्त जल बहन लाग्यो । त्यसउपर पनि अझ विरोधि 
समालोचना, भयङ्कर टिप्पणी !
</p><p>संसारमा मानिसहरूलाई न राक्षस भन्नु न दैत्य । कति असहनशील 
हुन्छन् तिनीहरू ल । अर्काले गरेको धर्मलाई समेत हँस्सी उडाउन 
सक्ने यी पापिनीहरू !
</p><p>श्रीकृष्णको चित्र बडो सुन्दर तवरले सिँगारेर चम्पाले आफ्नो 
कोठाभित्र सजिसजाएर टेबिलउपर राखेकी थिइन् । दिनदिनै माला 
गाँस्दथिन् । पोशाक लगाइदिन्थिन् । ज्यूनारको समय हुन्थ्यो, स्नानको, 
सुकलाको, सुसारको समेत । कल्पनाले ती सब चीज कृष्णको 
चित्रलाई सजीव बनाएर उनका साथमा सम्बन्धित राख्दथ्थ्यो, जति चीजको 
अभाव चम्पाको घरेलु जीवनको बैँसालु विकासमा उनी आफैँ भित्रभित्र 
अनुभव गर्ने गर्थिन् ।
</p><p>उनलाई कहिले पूरा तवरले विश्वास लाग्दथ्यो कि ती कृष्णजी 
चित्रबाट सजीव भएर जीवनाकार पुरुषका स्वरूपमा चट्ट टेबिलबाट उर्लेर 
उनका बगलमा जुनेली रात बिताउन सक्थे । सुन्दरतम मानव, एक आदर्श 
मानवीय, राजसी मानवीय सब युगका स्त्रीहरूको निमित्त आवश्यकीय पाइनुमा 
नै धर्मको मुख्य आधार र आश्रय बनेको छ ।
</p><p>चुम्बन, बन्धन, आत्मसमर्पण, छातीटँसाइ, खुसखुस कुरा गराइ, 
टहल, शुश्रूषा, स्वामीभावना इत्यादि सब भक्तिमार्गका शाखा पनि हुन् तथा 
यौनभावमा प्रशाखास्वरुप पनि । यस काल्पनिक नाटकीय दाम्पत्यजीवनमा 
चम्पालाई ठूलो शौक बढ्दै गयो अरू तवरको सदृश आश्रयको 
अभावले । यो पनि एक किसिमको व्यभिचार ता जरुर थियो, बुझ्न 
सक्नेहरूका निमित्त; किनकि सब सभ्य व्यभिचारजस्तो असन्तोषप्रेरित 
आकाङ्क्षाहरूको पूर्ति यहाँ पाइन्थ्यो । त्यस जीवन या पुरुष धनीबाट 
जसमा समाज स्त्रीलाई सन्तुष्ट राख्न चाहन्थ्यो । तर यो धर्मसमर्थित 
व्यापारमा आदर्श पति प्रतिबिम्बताको आडमा पुरुषतर्फ कुनै दुर्भावना 
गरिएको छ भन्नु फजुल थियो ।
</p><p>चम्पाको, अरु नेपाली दलित अचेत या अर्द्धचेत या अर्द्धविकसित 
स्त्रीहरूको झैँ व्यक्तित्व विकासको भर्खर आरम्भ हुने चेष्टासम्म <span/>देखिएको थियो । व्यक्तित्व नै संसारको सम्राट् हो, यसको अभाव 
शून्यता हो । त्यस शून्यतामा जीवनको लवलेश पाइन्न । मनुष्य जब 
एक चीज हुँ भन्दछ, र अरू चीजसँग लड्न थाल्दछ, ऊ केही न केही 
बन्न जान्दछ । जब ऊ सब किसिमको चीजमा एकाकार रहन्छ या सब मतको 
समर्थक रहन्छ, तबसम्म ऊ हावाको निर्जीव परालको रूपमा रहन्छ । 
महत्वको मात्राको प्रधानता चढ्नु नै विकासको पहिलो सिँढी हो । 
आज्ञाकारिताको विष्णुसहस्रनाम सबैले लेखेका छन् । तर केवल 
झुकाई र निहुराइ मात्र विकास हो भन्नु सफेद गलत हो । चम्पाको 
निमित्त, प्रकृतिका नियमले नै जीवनको सर्वस्वभाविक सब क्रिया र 
गुणबाट वञ्चित भएर, स्त्रीत्वको निमिट्यान्नमा घरबुहारीको निन्याउरो 
मैलो आदर्श हुनु सुहाउने कुरो जरुर थिएन । चम्पा मानिस बन्न 
खोज्दथिन् तर चम्पा डराउँदथिन्, उनमा संस्कारहरू भयङ्कर थिए । 
पूर्वजन्मका भीषण कीटाणुहरू, पुस्तान पुस्ताका विषाक्त वाष्पहरू क्रियाशील 
थिए । उनी अझै परिस्थितिकी दासी थिइन् । तर प्रकृतिले उनलाई 
वर्ड्सवर्थको लुसीलाई झैँ क्रमशः व्यक्तित्व हासिल गर्न सिकाउने 
आवश्यकीय जीव शिक्षाको पाठशालामा एकदम अगाडि बढाउने चेष्टा 
गरिरहेकी थिइन् ।
</p><p>तब यस्तैमा एक दिन उनको सासूसँग घनघोर झगडा पर्‍यो ।
</p><p>"ए कान्छी !" चम्पाले आधा सुनिन् ।
</p><p>"अझ सुन्दिन ! भर्खर गुनगुनाइरहेकी थिई !"
</p><p>"आ" चम्पाले आङ कर्काइन् । रातको एघार बजेको छ ।
</p><p>"ए चम्पा ! तेरो कान छैन ? अझ बोल्दिनस् अजिर्नी ?"
</p><p>चम्पा सासूको कोठामा फन्किँदै पसिन् रिसले । बुढियाको 
पिँडौलामा घिउ घस्नु थियो ।
</p><p>"आज पिँडौला चौपट्ट करकर खाइरहेछ । घिउ घसिदेन ए !"
</p><p>"कस्तो घिउ घस्नुपर्‍यो… पहाडीको पिँडौला"
</p><p>च्वाट्ट सासूले सुनिहालिन् । उनले आफ्नो मनमनै भनेँ 
भन्ठानेकी थिइन् । बस् ! बज्र चड्क्यो ।
</p><p>"के भनिस् चोथाले ? च्यात्नुपर्‍यो बेस्सेका गाला ?"
</p><p>"बेस्से भन्नुपर्दैन आर्कालाई ! हामीले को नाठा खेला <span/>छौँ र ?"
</p><p>"खूब नबेस्से जस्ती छु भन्ठानेकी होली ए शहरिया पाडी !"
</p><p>"म केको बेस्से त ? उसै जिभ्रो फट्कार्न पाइन्छ त 
अर्काले नबिराइकन ? सुन्नेले के भन्लान् ?"
</p><p>"सबले देखिराख्या छन् आँखाले । सबले सुनिराख्या छन् 
कानले । असल छु भन्ठान्नुभा होला महारानीसाब !"
</p><p>"कसैका आँखा फुट्या होवैनन्, कसैका कान फुट्या 
होवैनन् ए, पित्तले कुह्या आँखा मात्र पहेँलो देख्छ सबैतिर ।"
</p><p>सासूले डाँको छोडिदिइन्—
</p><p>"लौ बाबा ! मैले सहन सकिनँ नि बाबा ! यस चोथालेको 
वचन । मेरा आँखा फुट्या छन् रे, मेरा कान फुट्या छन् रे ! 
मेरा आँखा पित्तले कुहिएर झर्‍या छन् रे ! बाबा ! यो कुन शहरियाकी 
पाडी आइलागेकी हो नि ! मेरी आमाले यसरी गाली गर्‍या थिइनन् 
मलाई ! मेरी सौताले यस्तो सराप्या थिइन नि मलाई !"
</p><p>बस, रडाको चल्यो । आइन् ज्येठी ज्येठानी । आइन् माहिली 
देवरानी । पसी वसुन्धरी वाइपा । उठे बाजे रमाकान्त अधिकारी ।
</p><p>"यो केको रडाको हो ए ! मध्यरातमा ?"
</p><p>तब बेलीवृत्तान्त चले ।
</p><p>"तैँले सासूसँग त्यसरी मुख लाग्न हुन्छ चोथाले ?"
</p><p>"मैले केही पनि भन्या छैन । पहाडीयाका छोरी त कस्तो 
अजमाउन जान्ने हुँदा रान् !"
</p><p>चम्पाले "रान्" शब्दमा यति नराम्रो तिखो जोड दिइन् कि 
सासूको ब्रह्माण्ड झन् अखण्ड जल्यो । घरदेखि जब स्त्रीका अधिकारबाट 
वञ्चित भएको, ज्वलित, दलित चम्पालाई झनक्क रिस उठेको बेलामा 
आँखा देख्न मुश्किल भयो । उनको व्यक्तित्वले मोचनको बाटो 
खोजिरहेको थियो । उनको जिभ्रो आज अरू समयभन्दा ज्यादा तिखो 
तथा कस्टिक थियो ।
</p><p>सासू झन्झन् डाँको छोड्न लागिन्, त्यससँग एक छानामनि 
बास गर्न किमार्थ सक्तिनथिन् रे ! पूर्वजन्मकी सौता बदला लिन 
बुहारी आएकी रे ! पण्डितजीले सबै सासूबुहारीलाई बेस्सरी हप्काए, <span/>बुहारी मुर्मरिँदै आफ्नो कोठाभित्र पसिन् ।
</p><p>तब आए खिसीटेप्लीका स्वरहरू ! "बाघिनी, बाघिनी… कस्तो भुस्याहा
कुक्कुर हुँदा रहेछन् बा ! नेपालमा कसाहीटोलमा मासु खुवाएर 
पालेको त दी !"
</p><p>"कल्लाई भन्या ?… खूँ… खूँ… खूँ… खूँ… खिर… खिर ।"
</p><p>"कसैलाई पनि होइन, साँच्चिकै बाबै ! अस्ति बज्यै र म 
जाँदा झम्टेर कस्तो । ठिक्क ! कोही कोही मान्छेजस्तो । 
खिर… खिर… खिर… खिर… ।"
</p><p>एक कानदेखि आर्को कानसम्म हाँस्दा मुख च्यातिने गँड्याही 
वसुन्धरी फलाक्न थाली ।
</p><p>"छिः आजकलका बुहारी ता भो । …सासुको ता चेक्टा पो लुछ्ने 
रै छ । कस्तो जिभ्रो ए ! कस्तो लाग्ने छुराजस्तो !"
</p><p>"गँड्याहीसमेत आइलागेकी बाबा ! म पनि सक्तिनँ यस्तो घरमा 
दिनरातको रडाको !" चम्पा मुर्मुरिन लागिन् भन्भन् ।
</p><p>त्यसपछि सब आफ्नो कोठातिर लागे । वसुन्धरीले मात्र सुइँक्क 
गर्दै सासूको पिँडौलामा घिउ घस्न लागेको आवाज सुनिन्थ्यो— 
कठबारले छेकेको पल्लो कोठाबाट ।
</p><p>झगडा एक प्रकाशन हो । यो रोग होइन । रोगको लक्षण 
मात्र हो । झगडाको पूर्वरूप जो मनको वैमनस्य हुन्छ त्यही वास्तविक 
रूपको गन्दा खराबी हो । जस्तो लडाइँ खराब होइन केवल राष्ट्रको 
वैमनस्यको र प्रतियोगिताको फुटान मात्र हो ।
</p><p>"अच्छा ! म पनि यस छानामुनि घोरमुखासँग एकै घरमा बस्दिनँ 
रे ! बस्छु कहाँ त ? …"
</p><p>त्यो थियो साँच्चिकैको समस्या माइतमा त !
</p><p>घरफाला बुहारीको माइत भाउज्यू–बुहारी नामका दन्तदार, आँखादार 
दुम्सीहरूको काँडो फेँकाइको झन् विष्टे खेर हुन्छ ।
</p><p>जे भए पनि उनलाई बरु माइतै बेस हुने थियो । दुई चार 
महिना त हेरून् । नभए भान्से लाग्ने थिइन् दरबारमा, कतै । कतै भएन 
भने देखाजायगा । यत्रो संसारमा एक ठाउँ कसो न कसो नमिल्ला ? घमण्डी 
भ्रष्टसाधु, क्रोधिनी, दलित, ज्वलित चम्पाले त्यो रातभर नसुतिकन पोकापन्तरा 
ठिक पारिन् । भोलिपल्ट झिसमिस हुँदा कसैलाई थाहा नदिईकन नोकर्नी 
वसुन्धरीकी छोरी पानमतीसँग बाग्मतीपारि माइतीको बाटो रमाना भइन् । 
</p>
</div>
</div>
  </body>
</html>
